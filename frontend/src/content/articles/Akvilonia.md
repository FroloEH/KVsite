---
title: 'Akvilónia'
date: '2025-07-30'
description: 'Zvrchovaný územný celok'
image: '/src/images/uploads/akvilonia.jpg'
tags:
  - svet
---

Akvilónia, známa aj ako **Vodárske kráľovstvo** alebo **Vodárstvo**, je kráľovstvo susediace s [**Kráľovstvom vínnej révy**](/articles/Kralovstvo-vinnej-revy.md). Na jej čele stojí kráľ **Mikluš I.**. Hlavným mestom je **Ompitál**.

### Dejiny Akvilónie

#### Spor o princeznú Konstancu
Za odtrhnutím bývalej Akvilónskej vojvodiny od Kráľovstva vínnej révy stojí spor vtedajšieho vojvodu **Jána Mikluša** a kráľa **Jana III**, ktorý Miklušovi sľúbil za ženu svoju dcéru Konstancu. Keď kráľ svadbu neustále odkladal, Ján a Konstanca sa vzali tajne a odišli žiť do Ompitálu.

Zatiaľ čo Akvilónia vnímala svadbu Jána a Konstancy ako príbeh veľkej lásky, Jano III bol presvedčený, že Mikluš jeho dcéru uniesol a drží ju ako rukojemníčku. 

Situácia sa vyostrila po smrti Janovho syna, keď Mikluš kráľa požiadal, aby ustanovil za svojho dediča jeho. Rozhnevaný Jano III. jeho ponuku odmietol a vyhlásil, že manželstvo Konstancy a Mikluša neznáva.

Mikluš zareagoval vojensky a v roku 1280 zaútočil na Kráľovstvo s úmyslom stať sa jeho novým kráľom.

#### Veľká vodárska vzbura (1280-1281)

Keďže na začiatku vojny vypukla na severe Kráľovstva morová epidémia a rizlingdorfské vojsko sa držalo v karanténe za horami, akvilónski námorníci ako prvú zničili rizlingdorfskú flotilu, čím Kráľovsku znemožnili rýchlo a efektívne prepravovať vojakov. 

Akvilónska armáda pod Miklušovým vedením následne prešla Čeveným priesmykom a obľahla hrad Červený Kameň. Keďže sa hrad nepodarilo dobyť rýchlym útokom, Ján Mikluš sa rozhodol nechať svojho pobočníka s časťou vojska pod hradbami a sám s hlavnou časťou armády vyrazil ku Kráľovskému mestu.

Akvilónska flotila sa medzičasom prebila cez al-noreidskú obranu, po dlhom boji premohla južanské loďstvo a vyrazila proti prúdu rieky Ovary smerom k Dorn-Felderu s úmyslom zadržať miestne vojská na juhu. Obrancovia ich postup zastavili až v močiaroch v okolí Dorn-Felderu, kde ich výrazne prevýšili počtom a napokon rozprášili. 

Samotný Mikluš sa pokúsil obsadiť Kráľovské mesto skôr, ako kráľovi príde na pomoc spomalené rizlingdorfské vojsko, no po zdržaní pri Červenom Kameni sa mu to nepodarilo. Spojené vojská Kráľovského mesta a Rizlingsdorfu sa stretli s Miklušovou armádou v bitke na Kráľovom poli a zvíťazili. Táto bitka bola najkrvavejším a najkrutejším stretom celej vojny.

Porazené Miklušovo vojsko ustúpilo na východ, kde sa opevnilo pri Červenom priesmyku v nádeji, že dobyje aspoň Červený Kameň. Rytieri vojvodu Jara Hájnička hrad ubránili až dovtedy, kým im na pomoc neprišla kráľovská armáda a nezahnala Miklušovo vojsko na opačnú stranu Fragmundských hôr.

#### Vyhlásene nezávislosti

Kráľ však ani s podporou rizlingsdorfského vojska nemal dosť mužov, aby sa prebil do Akvilónie a Mikluša definitívne porazil. Mikluš síce upustil od snahy zvrhnúť Jana III, ale Akvilióniu vyhlásil za slobodné a samostatné kráľovstvo a menoval sa jeho kráľom. 

Kráľ Jano III na mierové podmienky pristúpil, nezávislosť Akvilónie však nikdy neuznal.

### Významné mestá

Hlavným mestom Akvilónie je **Ompitál**, v ktorom sídli kráľ Mikluš a jeho kráľovský dvor, mnoho šľachticov, obchodníkov a rôznych organizácií. Dominantou Ompitálu je Miklušova pevnosť **Vodohrad** zložená zo štyroch okruhov hradieb a citadely. Hrad je obohnaný vodnou priekopou napojenou na sieť kanálov, ktoré pretekajú celým mestom. Vďaka tomu je možné po Ompitáli cestovať nielen bežnými cestami, ale aj malými loďkami.

Najväčšie prístavné mesto **Akvadukt** leží na severnom pobreží a pýši sa prístavom riečnych aj námorných lodí. Okrem hlavného sídla Korzárskej jednoty tu nájdeme trojposchodovú magickú vežu, v ktorej prebýva hlava všetkých akvilónskych mágov Tomas Naturas.

Metropolou juhu je **Budiš**, mesto kultúry a vzdelanosti. Ako jedno z mála veľkých miest neleží v blízkosti žiadnej veľkej rieky, takže sa doň nie je možné dostať loďou. Nachádza sa tu slávna Akadémia siedmych múz, v ktorej je možné študovať všetky umelecké smery, a Wasserova škola liečiteľstva a ranhojičstva, ktorá školí profesionálnych liečiteľov.   

### Významené cechy a spolky

Jedným z najvýznamnejších spolkov je **Magická gilda** združujúca mágov a alchymistov. Arcimág gildy Tomas Naturas je zodpovedný za cvičenie a vzdelávanie zaklínačov, runových mágov i alchymistov, z ktorých časť vstupuje aj do kráľovej armády. Magická gilda sa však venuje aj magicko-popularizačným a výskumným aktivitám.
 
Špeciálne postavenie má v Akvilónii spolok **Korzárska jednota** tvorený bývalými pirátmi a námornými lúpežníkmi, ktorí vo Vojne za nezávislosť bojovali na Miklušovej strane, no v ťažkých bojoch v okolí Dorn-Felderu dezertovali. Kráľ Mikluš im napriek tomu za ich prínosy udelil amnestiu a oni upustili od nekalého životného štýlu a stali sa oficiálnou súčasťou Miklušovej armády. 

### Významné rody

Najvýznamnejším šľachtickým rodom je ompitálsky rod **Akvilónskych**. Jeho význmanou členkou je bojovníčka Irma Akvilónska, Vlčica z Ompitálu.

Ďalší mocní šľachtici sú zoskupení okolo Voderada z rodu **Voderadovcov** z Akvaduktu, druhého najmocnejšieho muža Akvilónie. 

Z Budiša pochádza významný rod **Mitických**, ktorého hlavou je Móric Mitický, slávny šermiar a hráč na bendžo. Jeho významným členom je alchymista [**Žigmund Reor Mitický**](/articles/Zigmund-Reor-Miticky.md)

       

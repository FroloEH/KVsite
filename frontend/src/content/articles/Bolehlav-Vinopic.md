---
title: 'Bolehlav Vínopič'
date: '2025-06-24'
description: 'Kňaz Praotca spojený so zázrakom zjavenia Praotcovej hlavy'
image: '/src/images/uploads/bolehlav_vínopič.jpg'
tags:
  - duchovní
  - náboženstvá
  - osobnosti
  - Praotcova rodina
---

Narodil sa vo [**Vlčích skalách**](/articles/Vlcie-skaly.md), ale kňazské štúdium ho priviedlo až do **Kráľovského mesta**, kde získal titul biskupa [**Cirkvi Praotcovej rodiny**](/articles/Cirkev-Praotcovej-rodiny.md).

Do rodnej dediny sa vrátil počas [**Lešijovej hrôzovlády (1322-1324)**](/articles/Lesij.md) na žiadosť vyšších predstaviteľov cirkvi, aby podporil odboj a pripomenul obyvateľom dôležitosť viery. Vyznával zásadu, že mágia ľudí iba sklame, preto by rovno mali prosiť o pomoc bohov, pretože ak sa rýchlo spamätajú, majú čas zachrániť sa.

Rýchlo sa pripojil k prominentným členom odboja a viedol snahy o opätovné vysvätenie temných svätýň, vyhnanie Lešijovej ľavej ruky **Tieňa** a podporovanie Lešijovho protivníka v božskom ordáli [**Žigmunda Reora Mitického**](/articles/Zigmund-Reor-Miticky.md). Pri súboji vystupoval ako Mitického sekundand.

Svojimi aktivitami pritiahol pozornosť vladyku [**Andrého von Goldsteina**](/articles/Andre-von-Goldstein.md), toho času Lešijovho revenanta, ktorý v roku 1323 zinscenoval hromadnú vraždu všetkých dedinských kňazov. Vínopič prežil vďaka tomu, že kňaz **Tramínius Šampus** za cenu vlastného života požiadal Praotca o zázrak zmazania Vínopičovho mena z hrobu. Vínopič na ich pamiatku vyhlásil **Sviatok svätých mučenníkov**, ktorý sa dnes slávi v celej Červenokamenskej vojvodine.

Po Mitického neúspešnom pokuse zosadiť Lešija ďalej pôsobil vo Vlčích skalách s úmyslom vyčkať na vhodnú príležitosť a prebrať s odbojom moc nad dedinou. Tieto plány boli zmarené príchodom kasína **Zlatý slon** a návykových herných automatov, ktoré Vínopiča zviedli na cestu heretického vyznávania falošného boha **Praotoča**. Pod vplyvom svojej závislosti vyhlásil heretický **Sviatok svätého Frišpína, proroka Praotočovho** a menom Frišpín pokrstil jedného z nových veriacich.

Praotec, pobúrený správaním svojho kňaza, sa následne zjavil priamo vo Vlčích skalách a Vínopiča vykázal zo svojej cirkvi.

Vínopič strávil nasledujúci rok snovaním plánu, ako sa Praotcovi pomstiť, ktorý vyvrcholil v lete roku 1325, keď rozhnevaný Praotec svojimi emóciami sužoval celé priľahlé okolie. Vďaka snahám vyznávačov prírodného božstva [**Fungusa**](/articles/Fungus.md) sa Praotec upokojil natoľko, aby si Vínopiča vypočul. Vínopič na poslednú chvíľu plán na pomstu zastavil, Praotec uznal, že konal v hneve, a prijal Vínopiča späť do rodiny svojich veriacich.



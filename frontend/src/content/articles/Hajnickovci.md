---
title: 'Hájničkovci'
date: '2025-07-30'
description: 'Kráľovský šľachtický rod'
image: '/src/images/uploads/anon.jpg'
tags:
  - šľachta
---

Na čele rodu stojí vojvoda **Svätopluk Hájniček**.

### Svätopluk Hájniček

Narodil sa ako jediný syn vojvodu **Jara Hájnička**, ktorý zomrel, keď bol Svätopluk ešte dieťa. Vychovávala ho jeho matka, ktorá mu zabezpečila kvalitné vzdelanie hodné budúceho vojvodu.

Počas bojov o hranicu v roku 1319 padol do akvilónskeho zajatia, kde sa nachádza dodnes. 

Svätopluk nebol ženatý a nemá iných blízkych príbuzných. Vojvodinu v jeho neprítomnosti preto spravuje gróf **Felicián Zach**.
       
### Rodové kréda
#### Pilier stability v nestabilnom kraji 
Čo tento rod raz získal a začal spravovať, o to nechce prísť. Hájničkovci dbajú na dohľad nad aktuálnou situáciou, berú vážne každý potenciálny problém a snažia ho vyriešiť dávno predtým, ako má šancu vymknúť sa spod kontroly. Dlhodobá stabilita je dôležitejšia ako krátkodobé zisky a Hájničkovci rozumejú dôležitosti jej udržiavania. 

#### Hrdinovia ľudu a hrdinovia pre ľudí 
V kraji, kde každý druhý okopáva vinič Mečom samosečom, potrebuje vladársky rod istú dávku flexibility. Hájničkovci majú pochopenie pre nádejných hrdinov aj fakt, že pre väčšie dobro je občas potrebné kľučkovať okolo pravidiel. Každému šľachetnému hrdinovi, ktorý sa stará o dobro ostatných, sa u Hájnička navyše dostane rovnakého prijatia ako rodenému šľachticovi. 

#### Praotcova rodina na prvom mieste 
Hájničkovci veria, že keby nebolo ich viery v Praotcovu rodinu, neboli by tam kde dnes. Človek v ťažkých časoch nemôže urobiť nič lepšie, ako otvoriť svoje srdce láske k blížnemu, štedrosti, šľachetnosti a iným hodnotám tejto cirkvi. Preto na území vojvodiny všemožne podporujú úsilia kňazov Praotcovej rodiny šíriť túto vieru ďalej. 

#### Bez druhov niet družiny 
V ťažkých časoch spoznáš priateľa, a tých ľahkých máš dobré vzťahy ďalej utužovať. Každý Hájniček sa snaží ťahať so svojimi poddanými za jeden povraz a verí v silu súdržnosti. Aj vďaka tomu sa Hájničkovci vo vojvodine už roky tešia veľkej obľube. 
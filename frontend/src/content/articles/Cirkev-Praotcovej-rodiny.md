---
title: 'Cirkev Praotcovej rodiny'
date: '2025-06-24'
description: 'Cirkev združujúca vyznávačov Praotca, Pramatky a ich deti'
image: '/src/images/uploads/list.jpg'
tags:
  - náboženstvá
  - Praotcova rodina
---

Viera v Praotcovu rodinu je najrozšírenejším náboženstvom v **Kráľovstve vínnej révy** a tvorí základ kráľovskej kultúry. Morálne hodnoty sú založené na slušnosti a čestnosti. Dobrý človek sa má k ostatným správať úprimne a poctivo, klamstvo a krádež sú považované za hriech, ochota podeliť sa so svojím šťastím s ostatnými patrí medzi hlavné cnosti. Diplomacia a výrečnosť majú vždy prednosť pred násilím a hrubosťou. Za veľmi dobrý skutok sa považuje zdieľanie svojho vína s blížnymi.

### Praotcova rodina

- **Praotec**: stvoriteľ vínnej révy
- **Pramatka**: patrónka liečiv a nápojov pripravených z rastlín
- **Aurelius**: Praotcov syn spájaný so slnkom a štedrosťou
- **Kofeína**: Praotcova dcéra spájaná so pomocou a obrodením

### Sväté texty

Základným textom vierouky sú [**Sväté listy viničné**](/articles/Svate-listy-vinicne.md), v ktorých sú popísané skutky Praotca a jeho rodiny.

V roku 1322 boli pri dedine [**Vlčie skaly**](/articles/Vlcie-skaly.md) objavené takzvané [**Pivničné texty**](/articles/Pivnicne-texty.md). Pre svoju povahu a odklon od cirkevného kanónu sú považované za nanajvýš kontroverzné.

### Sviatky 

Najväčším cirkevným sviatkom je **Sviatok otvorenia Praotcovho sudu**, ktorý sa slávi vždy uprostred zimy a býva spojený s veľkými oslavami a otváraním archívnych vín.

Druhým významným sviatkom je **Sviatok bohatých viníc**, ktorý sa slávi v lete a jeho súčasťou sú modlitby prosiace o dobrú jesennú úrodu.

#### Lokálne tradície

V Červenokamenskej vojvodine bol z iniciácie biskupa [**Bolehlava Vínopiča**](/articles/Bolehlav-Vinopic.md) vyhlásený **Sviatok svätých mučenníkov** na počesť kňažky Pramatky **Aurélie Chmelinovej** a kňaz Praotca **Tramíniusa Šampusa**, ktorých v roku 1323 pre spätosť s ich povolaním nechal zavraždiť vtedajší vladyka Vlčích skál.

### Cirkevná hierarchia v Kráľovstve vínnej révy

Najvyšším cirkevným predstaviteľom je **arcibiskup Rozlej XXI**, jeden z **piatich arcibiskupov**, ktorí zastupujú päť kráľovských vojvodín. Tradične ide o arcibiskupa Kráľovského mesta, ktorý po vymenovaní za hlavu cirkvi prijíma tradičné meno. Úlohou arcibiskupov je radiť sa o teoretických otázkach a udávať ďalšie smerovanie cirkvi.

Titul **biskup** získavajú absolventi **Teologického inštitútu svätého Bobuliána** v Kráľovskom meste. Biskupi zvyknú ďalej pôsobiť v Teologickom inštitúte, kde sa venujú výučbe, korešpondencii s kňazmi z celého Kráľovstva alebo pomoci arcibiskupom. Časť biskupov pôsobí v iných mestách, kde sa venuje šíreniu viery a vysväcovaniu kňazov.

Samotní kňazi pôsobia v dedinách a mestách po celom Kráľovstve.

### Akvilónska odnož
Cirkev Praotcovej rodiny pôsobiaca v Kráľovstve vínnej révy a rovnomenná cirkev pôsobiacia v [**Akvilónii**](/articles/Akvilonia.md) sa navzájom neuznávajú. Zatiaľ čo v Kráľovstve sa vyznávači obracajú predovšetkým na Praotca a víno, veriaci v Akvilónii veria v rozmanitosť nápojov spojených s celou rodinou. Víno je podľa nich iba jeden z darov, ktorý nám Praotcova rodina priniesla, a nemal by byť uprednostňovaný na úkor iných.

Spomedzi všetkých členov rodiny sa najväčšej obľube teší vyznávanie Pramatky, ktorá stvorila pramene živej vody a darovala svetu vedomosti o výrobe rôznych nápojov. Vstup do niektorého z jej kláštorov známych varením piva je obľúbenou kariérnou voľbou pre mužov aj ženy zo všetkých vrstiev spoločnosti.
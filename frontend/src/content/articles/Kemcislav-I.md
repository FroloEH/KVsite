---
title: 'Kemčislav I.'
date: '2025-07-30'
description: 'Významná osoba verejného života a prvý kráľ Kráľovstva Vlčie skaly'
image: '/src/images/uploads/kemcislav_i.jpg'
tags:
  - osobnosti
  - šľachta
  - Vlčie skaly
featured: true
---

Známy aj pod falošným menom Gregor Samnalej Zátka.

Narodil sa vo [**Vlčích skalách**](/articles/Vlcie-skaly.md), ale odmalička ho fascinovalo cestovanie, takže tu nepobudol dlho. Vydal sa do sveta a dlho sa plavil po mori, najprv s obchodníkmi, neskôr v úlohe pisára na pirátskej lodi. 

Keď sa v roku 1319 dozvedel, že ponad jeho domov bude prelietať vzducholoď, dal svojej pirátskej partii zbohom a vrátil sa do Vlčích skál, aby prelet tohto techonologického zázraku zaznamenal. Následný pád vzducholode ho podnietil, aby vstúpil do Gildy mechanikov, ktorá toho času pôsobila vo Vlčích skalách pod vedením [**Frederika Samnaleja Zátku**](/articles/Frederik-Samnalej-Zatka.md).

Keď Frederik Samnalej Zátka v priebehu prvého roka Lešijovej hrôzovlády zomrel, Kemčislav sa pod falošnou identitou jeho brata Gregora postavil do čela miestnych mechanikov, ktorí sa stali kľúčovou súčasťou proti-Lešijovského odboja. Séria výbuchov, ktorých pôvodcovia nikdy neboli dolapení, napokon stála celú skupinu život.

Kemčislav v priebehu nasledujúcich rokov pracoval na získaní stabilného miesta vo verejnom živote dediny. Stal sa kňazom boha Myrmeka, pozval do dediny kasíno **Zlatý slon**, spolupracoval s mnohými významnými členmi odboja. V roku 1324 sa stal sa členom dedinskej rady a po neúspešnom puči sa na nariadenie Lešija stretol v súboji o miesto vladyku s [**André von Goldsteinom**](/articles/Andre-von-Goldstein.md). Súboj síce tesne prehral, ale bol menovaný do funkcie zástupcu vladyku.

Po ukončení Lešijovej hrôzovlády bol v roku 1325 zvolený novým vladykom. Po vyhlásení samostatnosti sa postavil do čela nového kráľovstva ako kráľ Kemčislav I. 

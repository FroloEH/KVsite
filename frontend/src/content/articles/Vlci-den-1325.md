---
title: 'Vlčí deň (1325)'
date: '2025-07-07'
description: 'Výber z najčerstvejších noviniek!'
image: '/src/images/uploads/noviny.jpg'
tags:
  - noviny
---

Vybrané články z denníka [**Vlčí deň**](/articles/Vlci-den.md) z roku 1325.

***

**Šok na pohraničnej svadbe! Na TOTO svadobčania len tak nezabudnú!**

Akvilóniou otriasajú správy o novom prorokovi! Naposledy ho videli na svadobnej hostine niekde v pohraničí. Bral sa tam mladý pár – ženích z Akvilónie a nevesta z Kráľovstva. Kým rodina nevesty bola dobre zásobená vínom, vodárska strana prípravu trochu podcenila a ukázalo sa, že vody je žalostne málo. A práve vtedy do diania vstúpil záhadný prorok. Po prosbe o pomoc vykonal malý zázrak – premenil víno na vodu, čím zachránil zábavu, ktorá mohla opäť tiecť plným prúdom (vody). Prorok potom zmizol nevedno kam. Kto to bol? Objaví sa ešte niekedy? A aký bude jeho ďalší zázrak?

***

**Zrada vo VLASTNÝCH RADOCH? Akvilónia VARUJE Vlčie skaly?**

Dedina Vlčie skaly obdržala tip s varovaním pred záškodným živlom, ktorý sa chystá ovplyvniť nálady v dedine a presvedčiť jej obyvateľov, aby sa dobrovoľne pridali k Akvilónii! Kuriózne na celej situácii je, že mierne mokrý list podľa všetkého dorazil spoza hraníc.

Páchateľom tohto ohavného činu má byť istý Erich Nacenganý z Fakulty riedenia kvapalín (FRK) na Miklušovom inštitúte technológii (MIT). Profesor destiláciou ríbezľového vína s použitím hadieho jazyka a chlpu z ucha vyvinul elixír, ktorý po pridaní do riedeného vína vyvoláva silnú náklonnosť k vode. Pri nesprávnom dávkovaní spôsobuje neutíchajúcu túžbu tancovať v daždi. 

Táto alchymistická abominácia je známa ako ríbezľub a údajne práve teraz smeruje do Vlčích skál, kde si ho má prevziať istý „elegantný alchymista“. Dobrodruh, ktorý fľašku nesie, použije kódové heslo „Vínopičom do pohára...“, na ktoré sa má odpovedať: „... zdravý rozum nahovára“.

Dedina vyzýva obyvateľov, aby sa s prípadnými informáciami o Erichovi Nacenganom obrátili na Vlčiu stráž.